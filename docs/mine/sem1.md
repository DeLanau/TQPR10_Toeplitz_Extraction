# Seminarie 1

Diskussionsfrågor för detta seminarie:

1. Vad är det studerade problemet och varför är det viktigt? Hur motiveras det?
2. Väcker introduktionen läsarens intresse? På vilket sätt? Hur skulle
   introduktionen kunna göras mer intressant?
3. Är frågeställningen tydligt formulerad? Kan frågeställningen förbättras (hur
   och avseende vad, i så fall)?
4. Går frågeställningen att besvara på ett rimligt och entydigt sätt?

## Artikel 1 - Distribuerad parprogrammering

1. Det studerade problemet är huruvida distribuerad parprogrammering kan
   fungera, och huruvida denna form av parprogrammering kan fungera lika väl som
   traditionell parprogrammering. Det är dock aningen oklart vad för frågor som
   författarna faktiskt vill besvara i artikeln. Motivationen anser jag vara
   relativt svag. Min uppfattning av problemet som faktiskt studerats i artikeln
   är att författarna initialt hade en helt annan målsättning -- men att området
   för artikeln blev för brett, för diffust. Fokusområdet gick från att
   analysera flera par av programmerare till att fokusera på endast ett, något
   som i min mening gör att det går från att vara en empirisk studie av flera
   aktörer till att bli en case-study av två utvecklares metod. Medan även detta
   kan vara intressant i viss mening så anser jag att det vetenskapliga i det
   hela snarare blir en analys av en grupps arbetsmetodik snarare än att bli en
   bredare studie av hur problemen ser ut mer generellt. Nästan en presentation
   av hur det kan funka snarare än en analys av varför det inte gör det.
   Eventuellt kan denna uppfattning ändras senare i artikeln, då detta fokuserat
   endast på introduktionen. Jag får inte heller en god uppfattning kring att
   arbetet skall vara viktigt i någon form, vilket är en tydlig brist i den
   initiala beskrivningen av problemet. Detta är snarare en brist i hur
   författarna presenterat det än den faktiska frågan, då det är ett viktigt
   område att analysera (främst när man blickar tillbaka till hur relevant detta
   blev under pandemin 2020).

2. "Intresse" är ett koncept som är väldigt subjektivt. Personligen så väcktes
   visst intresse för artikeln tidigt under introduktionen, men allt detta
   intresse försvann under sektion 1.1 när författarna medger att de endast
   gjort en studie av ett par, när den initiala observationen var av flera.
   Studien känns då snarare som en presentation av en framgångshistoria snarare
   än en mer övergripande analys kring liknande situationer både för ett
   framgångsrikt par och ett mindre framgångsrikt par. Det gick för mig från en
   empirisk studie av vad som skiljer en framgångshistoria från ett misslyckande
   till någonting helt annat, och den vetenskapliga kärnan kändes för mig
   aningen bortkastad i slutändan -- då en studie av ett fall enligt mig är lika
   bra som ingen studie alls, då mer arbete oavsett kommer att behöva göras för
   att verifiera författarnas hypotes. Potentiellt skulle denna åsikt kunna
   ändras efter en närmare analys efterföljande sektioner, men då denna
   frågeställning specifikt riktar sig till introduktionen så måste jag erkänna
   att författarna inte lyckas väcka i alla fall mitt intresse. Jag förstår dock
   anledningen till att de endast fokuserade på ett par, snarare än att göra en
   mer övergripande studie. Det är svårt att få fram en rimlig slutsats med en
   större analys, men minst av allt ett mindre framgångsrikt par bör ha
   studerats för att hitta stora ändringar i dessa pars arbetsmetodik för att
   göra introduktionen av problemet mer intressant för mig.

3. Jag måste medge att jag finner det svårt att hitta den vetenskapliga kärnan i
   en strikt analys av ett pars framgång inom distribuerad parprogrammering --
   främst då det endast är ett par som analyseras. Att använda denna
   framgångshistoria som en empirisk källa av sanning utan att göra en analys av
   minst av allt det motsatta fallet (alltså ett mindre fragångsrikt par i deras
   studie) känns som att det tar bort mycket från frågeställningen. Jag anser
   därför att frågeställningen faller lite platt på grund av detta, och medan de
   har stöd i forskning att en studie skall vara tillräcklig (med hänvisning
   till referens 35) så är min uppfattning att denna distinktion gör att
   frågeställningen blir väldigt diffus. Är det ens en frågeställning, eller är
   det endast en analys? Hur rimlig är en analys av endast ett utfall? Kan man
   dra slutsatsen att distribuerad parprogrammering kan fungera väl utifrån en
   enda analys, utan att ställa den mot andra fall som kanske inte lyckats?
   Genom att bara titta på en framgångshistoria anser jag att det finns stor
   risk för att slutsatsen blir partisk gentemot det resultat som författarna
   vill ha, då de endast verkar presentera ett fall som stödjer deras hypotes.

4. I min mening, nej. Det är oklart vad hjärtat i frågeställningen är för mig,
   men jag tolkar det som att de vill påvisa att distribuerad parprogrammering
   (trots de uppenbara brister som de tar upp i senare sektioner av
   introduktionen) kan fungera lika väl som traditionell parprogrammering, men
   genom att endast studera ett fall så kan de inte påvisa någonting annat än
   "det här paret lyckades med det". Detta är endast ett utfall, och utan att
   ställa det mot ett mindre framgångsrikt exempel blir det svårt att ställa en
   slutsats som påvisar att det kan fungera rent allmänt. Om man vill göra en
   analys av hur detta paret faktiskt lyckades med DPP och få någon slags
   slutsats kring om detta är något som är individuellt för det faktiska paret
   eller om det är generell kunskap som kan göra att fler par kan lyckas med det
   skulle en intressant vidareutveckling av arbetet vara att applicera denna
   analys på andra för att se om det ger någon effekt. Så som jag ser det är det
   rimligaste svaret på den frågeställning de presenterar däremot "vi får se".
   Medan detta kan vara ett godtagbart resultat inom forskning så ser jag inte
   hur man skall kunna ändra denna frågeställning utan att försöka applicera
   resultatet av studien.

## Artikel 2 - Buggar och bugfix-commits

1. Artikeln presenterar tre väldigt konkreta frågor i introduktionen -- Huruvida
   rapportering av bugfixar motsvarar de antaganden som forskare historiskt har
   gjort, hur väl en automatiserad approach för att länka commit-historik med
   buggfixar kan fungera, samt om det finns någonting som visar på ett partiskt
   resultat när dessa automatiskt identifierade commits länkas till en
   inrapporterad bugg. Frågeställningarna här är väldigt konkreta och tydliga,
   och det finns en god röd tråd mellan de tre frågorna. Motiveringen till
   varför de forskat på detta är konkret och tydligt, samt att de även har
   utvecklat ett verktyg som kan användas för detta ändamål, och genom att läsa
   denna artikel kan en utvecklare få ett god uppfattning av huruvida detta
   verktyg kan hjälpa dem med samma sak. Vikten av arbetet är även detta
   tydligt, då det finns empiriska bevis på att utvecklare systematiskt inte
   rapporterar själva vilka commits som fixar specifika rapporterade buggar, och
   en process för att automatisera detta kan ha god effekt för att visa mer
   aktivt vilka buggar som ska ha fixats vart.

2. Mitt intresse väcks av introduktionen väl. Genom att presentera frågorna som
   de vill analysera så pass konkret samt att presentera ett verktyg för att
   automatisera denna process så blir jag naturligt nyfiken på att se hur de når
   de resultat som de sammanfattar under introduktionen. De visar tydligt på
   vikten av sitt arbete och vilken effekt det kan ha på daglig utveckling,
   något som väcker gediget intresse (minst av allt hos mig). Allt som allt kan
   jag inte komma på några konkreta förbättringsförslag, utan jag tar med mig de
   positiva aspekter jag sett här som inspiration för min egen introduktion.

3. Frågeställningen är enormt tydligt formulerad i tre väldigt konkreta frågor
   som alla knyts samman av en tydlig röd tråd. Anledningen till att de valt
   just dessa tre frågor framgår också tydligt, samt att verktyget (Linkster)
   som presenteras är det som analyseras lika mycket som de hjärtefrågor som
   artikeln presenterar.

4. I min mening, ja. Samtliga frågeställningar har ett tydligt syfte det går att
   härleda ett tydligt resultat från, och de påvisar även detta i introduktionen
   då de sammafattar de resultat de faktiskt har fått. Det är trevligt att de
   påvisar att det faktiskt finns ett tydligt resultat i någon mån, och att
   analysen av deras frågeställningar faktiskt bar frukt -- så att läsaren inte
   behöver skumma genom hela artikeln för att endast få veta att inget konkret
   resultat kunde hittas.

# Artikel 3 - "Second screen" på mobiler, cross-platform

1. Här analyseras två ramverk för att möjliggöra "second screen content" för
   multi-plattformsanvändning för mobiltelefoner. Syftet är att utvärdera två
   ramverk gentemot varandra, samt att implementera dem bägge två. Jag ska medge
   att jag inte känner att det framgår något faktiskt syfte med att göra det i
   inledningen -- utan snarare huruvida multiplattformsutveckling är "något att
   använda sig av". Så långt som motivationer går är detta relativt svagt, men
   en komparativ analys av två ramverk är ändå något rimligt att göra.

2. Jag får inget starkt intresse av denna artikel. Då syftet är att enkom
   analysera prestanda och implementationskomplexitet för två ramverk så är den
   nytta jag misstänker att man kan dra från denna artikel väldigt specifikt.
   Har man däremot ett behov av att analysera prestandan och
   implementationskomplexiteten för dessa två ramverk är detta säkerligen högst
   intressant -- även om det nu finns markant många fler ramverk på marknaden
   som har ett järngrepp över de flesta utvecklare (t.ex. Flutter, React).
   Kontra de två tidigare artiklarna känner jag inte att något mer "allmänt"
   intresse väcktes, men detta är säkerligen subjektivt.

3. Frågeställningen här anser jag vara väldigt god. Det är två väldigt konkreta,
   tydliga frågor som ska besvaras som bägge har tydliga mättal. DEt lämnas
   väldigt lite utrymme för ambiguitet i denna frågeställning, så jag ser inte
   hur frågeställningen skulle kunna förbättras från hur den ser ut just nu.
   Eventuell expansion av frågeställningen skulle vara att testa applikationen
   mot fler plattformar än de två Android-enheter som listats (t.ex. en iPhone),
   men jag förstår precis varför den avgränsningen gjordes. Potentiellt kanske
   sektionen "Frågeställning" bör omformuleras lite, då första meningen i detta
   stycke är aningen märkligt formulerad. Något i stil med "En analys görs av
   multiplattformsramverken PhoneGap och OpenFL, specifikt en implementation av
   _second screen_ lösningen. Analysen kommer att täcka:" Detta är kanske något
   av en petitess.

4. Då bägge frågor som skall besvaras i artikeln är väl definierade och hårda
   mättal så har jag inget tvivel om att frågan går att besvara. Dock så vore
   det rimligt att ställa detta mot någon väletablerad baseline -- om man endast
   ska mäta dem mot varandra tar man inte höjd för hur dessa står sig mot andra
   ramverk, men potentiellt kanske det fanns en brist av andra lösningar att
   ställa denna mot. Det är svårt att säga.
